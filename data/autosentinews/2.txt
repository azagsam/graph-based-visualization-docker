Stanje ob 13:00 : Šesti trgovalni dan v decembru je le prinesel rast indeksa SBI 20 . Zvišal se je za 2,28 odstotka na 4.065 točk , od sredine dneva pa je počasi izgubljal na vrednosti . Promet je z veliko težavo presegel mejo dva milijona evrov , k tej številki je polovico prispevala Krka . Dobrih 320 tisočakov so navrgle še različne obveznice , pri delnicah pa je mejo sto tisoč evrov presegel le še Telekom . Krka je dan zaključila slabše , kot ga je začela , Iz izhodiščne cene 54 evrov je šla po avkciji vse do 55,7 evra , nato je začela pešati . Tik pred koncem je prišlo do še ene avkcije , po kateri je cena padla na 52,95 evra oziroma skoraj na vrednost iz minulega petka . Malo pod izhodiščem je konec dneva pristal drugi najprometnejši Telekom , malo nad njim pa Sava . V zadnjem poslu je za 0,3 odstotka padlo Gorenje , pri 11 evrih se je ustavila NKBM . Pri Gorenju in NKBM je promet znašal dobrih 60 tisoč evrov , drugje je bil nižji . Dan so glede na spremembo enotnega tečaja sicer najbolje izkorstili Sava , Petrol in Mercator . Kranjski holding je zrasel za tri odstotke in pol , Petrol za štiri , Mercator pa za štiri in pol . Zaključni posli z najboljšim sosedom so bili sklenjeni po 176,9 evra oziroma 6,2 odstotka nad izhodiščem , za 4,3 odstotka se je okrepil Petrol , sledil je Aerodrom ( 30 evrov , + 3,9% ) . Največji padec je na drugi strani utrpela Abanka Vipa , izgubila je 5,3 odstotka . Stanje ob 12:00 : Opoldne na ljubljanski borzi vlada nekakšno zatišje , saj se je precej umirilo tudi trgovanje s sicer najbolj živahno Krko . Z njenimi delnicami je prometa za 920 tisoč evrov , v zadnji uri je tako lastnika zamenjalo za manj kot sto tisoč evrov delnic . Skupni promet sicer znaša skoraj 1,6 milijona evrov , pri delnicah so sicer med prometnejšimi Sava , Gorenje in NKBM , ki so družno prispevali 200 tisočakov . Indeks SBI 20 ostaja v zelenih številkah , od začetka dneva se je okrepil za 2,3 odstotka na 4.067 točk . Vodilna Krka se nahaja pri 53,5 evra , kar je 1,2 odstotka nad izhodiščem . Zjutraj se je odprla pri 54 evrih , nato je šla cena vse do 55,7 evra , nakar je oslabela . Tudi Sava je opravila podobno pot , iz 285 evrov je zdaj padla na 275 evrov , kar je sicer 1,3 odstotka več kot včeraj . Za 0,9 odstotka se je okrepilo Gorenje , NKBM je vmes potonila do 10,81 evra ( - 1,6% ) , vendar je zdaj vnovič splezala na 11 evrov . Drugod so nihanja manjša , predvsem , ker sploh ni poslov in prometa . Z Istrabenzom , Mercatorjem in Laškim se tako ni trgovalo že od desete ure , okrog 11. ure smo videli zadnje posle z Aerodromom in Savo Re . Stanje ob 11:05 : Ponekod so si kupci vzeli trenutek za predah , v oči najbolj bode Krka . Ta se je nekaj čez pol enajsto uro okrepila na 55,7 evra ( +5,4% ) , zdaj pa je bila kopica poslov sklenjenih po ceni 54 evrov , kar je dobra dva odstotka nad izhodiščem . Prometa z novomeškim farmacevtom je za 830 tisoč evrov , kar je dve tretjini skupnega . Ostale delnice so daleč zadaj , Sava in Gorenje sta družno komaj presegla mejo sto tisoč evrov . Tudi indeks SBI 20 se je nekoliko znižal , zdaj je 2,44 odstotka nad gladino pri 4.072 točkah . V povprečju so se , poleg Krke , najbolj okrepili Sava , Mercator in Petrol . Vsem trem se je vrednost zvišala za tri odstotke in pol , v vmesnem času pa poslov skorajda ni bilo . Malo bolj živahno je bilo Gorenje , katerega vrednost se je zvišala za 1,3 odstotka na 12,9 evra , pri NKBM pa je šla vsa ponudba na 11 evrih . Stanje ob 10:30 : Indeks SBI 20 se po uri trgovanja nahaja pri 4.074 točkah , kar je 2,49 odstotka več kot v petek . Prometa je za 666 tisoč evrov , več kot polovica gre na račun Krke , sto tisoč pa so prispevale državne obveznice 57. izdaje . Drugje je likvidnost precej skromna , prometa s Savo , Luko Koper in Triglavom je skupaj le za 120 tisočakov , drugod so številke še precej manjše . Krka raste kot za stavo , trenutno se z njenimi delnicami trguje po 55,7 evra oziroma 5,4 odstotka nad izhodiščem . Dobro ji parira Sava , ki se je podražila za pet odstotkov na 285 evrov , pet odstotkov je pridobil tudi Mercator . Vrednost Laškega je poskočila za tri odstotke , po zaključeni avkciji pa si je še dodatno opomogel Petrol . Zrasel je za šest odstotkov na 265 evrov . Nad gladino so tudi preostale delnice , le da so tam skoki nekaj manjši . S skokom za 0,3 odstotka glede na petek na 23,4 evra se je iz rdečih številk izmuznila tudi Luka Koper , pol odstotka pod gladino je zdaj Intereuropa . Na izhodišču je NKBM , kjer je pri ceni 11 evrov na voljo večja količina delnic . Stanje ob 10:05 : Trgovanje na domači borzi je po zaključenih dražbah le nemoteno steklo , delničarji večine slovenskih podjetij pa so s trenutnim stanjem lahko zadovoljni . Indeks SBI 20 se je namreč okrepil za dva odstotka in pol na 4.072 točk , s čimer je nadoknadil približno tretjino izgub iz prejšnjega tedna . Promet za zdaj znaša 405 tisoč evrov , s 163 tisočaki je na vrhu Krka , s 34 oziroma 16 tisočaki pa sledita Sava in Triglav . Prvi posli s Krko so bili danes sklenjeni po 54 evrov oziroma 2,1 odstotka nad izhodiščno ceno . Cena v dražbi je dosegla 54,75 evra ( +3,6% ) , nato pa je šinila na 55 evrov ( +4 % ) . Podobno poskočno je bilo v dražbi Gorenje , ki je zlezlo na 13,22 evra , vendar je zdaj v teku nova dražba , saj so se kupci pomaknili nekoliko nižje na 12,9 evra . Za dobre tri odstotke in pol se je okrepil Mercator , tri odstotke je pridobila Sava , le malo manjši so trenutno skoki Telekoma , Petrola in Triglava . Rahlo nad gladino sta NKBM in Sava Re , za pol odstotka se je podražil Aerodrom . Nekaj delnic je oblitih z rdečico , med njimi sta se za 0,1 oziroma 0,5 odstotka pocenila Istrabenz in Luka Koper , za dobra dva pa Intereuropa . Stanje ob 9:40 : Začetek decembra je delničarjem slovenskih podjetij povzročil precej več slabe volje kot pa veselja , saj se je indeks SBI 20 stanjšal za dobrih sedem odstotkov in zdrsnil pod štiri tisoč točk . Nič kaj bistveno boljše volje niso bili borzni posredniki , ki so morali napeti vse sile , da med trgovanjem niso zaspali . Kako bo danes oziroma ta teden ? Bo kaj več optimizma , volje in prometa , se marsikdo sprašuje . Trenutno kaže , da si lahko obetamo nekaj sončnih žarkov , SBI 20 je namreč zrasel za dobrega pol odstotka in se močno približal meji 4.000 točk . Pri devetih delnicah smo sicer priča dinamični zaustavitvi trgovanja , med njimi je tudi Krka . Ta se je uvodoma okrepila za več kot dva odstotka na 54 evrov , trenutno pa je v skupno malho prispevala tretjino prometa oz. 80 tisoč evrov . V avkcijski način trgovanja so padli še Gorenje , Sava Re , Zavarovalnica Triglav , Mercator , Telekom , Pivovarna Laško , Sava in Helios .