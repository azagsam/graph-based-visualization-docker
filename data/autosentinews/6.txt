( Foto : Reuters ) Grčija je na področju privatizacije , ki velja za enega ključnih delov novega programa pomoči tej obubožani južnoevropski državi , pritisnila na plin . Nemški upravljalec letališč Fraport je namreč po številnih zapletih dobil dovoljenje za upravljanje 14 grških regionalnih letališč . Koncesije so skupaj vredne 1,234 milijarde evrov . Vlada premierja Aleksisa Ciprasa , ki je po prihodu na oblast privatizacijo postavila pod vprašaj , a je popustila pod pritiskom mednarodnih posojilodajalcev v pogajanjih za novi program pomoči , je odločitev o oddaji koncesij za upravljanje letališč sprejela danes zjutraj , poroča nemška tiskovna agencija dpa . Gre za eno največjih zasebnih investicij po izbruhu finančne krize v Grčiji , je slišati iz krogov grškega sklada za privatizacijo . Fraport , ki ima v lasti tudi Aerodrom Ljubljana , je bil novembra lani že skoraj na cilju - z grškim partnerjem je namreč na razpisu dobil koncesije za upravljanje treh letališč na celini in 11 na otokih , med drugim v Solunu , na Kreti , Krfu , Rodosu , Mikonosu in Santoriniju . Ko je januarja na oblast prišla Ciprasova vlada , je vse postopke postavila pod vprašaj in jih želela še enkrat preveriti . Ker je morala zaradi finančnih težav v pogajanja o novi finančni pomoči , je morala popustiti tudi pri privatizaciji , ki je eden od ključnih pogojev za sredstva iz novega programa finančne pomoči , že tretjega v zadnjih petih letih . Privatizacija je bila ključna tudi pri prvih dveh programih pomoči , vendar Atenam še ni uspelo prodati veliko premoženja oz. so se temu precej upirale .